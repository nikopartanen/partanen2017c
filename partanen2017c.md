## Чужан кывлӧн лунӧн

Мый сетӧ меным коми кыв?
Ме гижи неважӧн кытчӧкӧ, мый заводиті занимайтчыны коми кывйӧн вит во сайын.
Та бӧрын куті мӧвпавны да гӧгӧрвои, мый лыддьыны кӧ став восӧ, артмӧ унджык.
Збыльысь пӧшти нин сизим, гашкӧ, кӧкъямыс во лоӧ.
Ӧти боксянь позьӧ шуны, мый коми кыв сетӧ меным нянь да вый пызан вылӧ.
Дерт, абу дзик пыр, а бӧръя воясӧ менам быдлунъя удж йитчӧма сыӧн, мый ме тӧда коми кыв.
Колян во неуна заводитлі да уджалі мукӧдторъясӧн Гамбургса университетын, а ӧні апрельын кӧсъя мунны Парижӧ выль уджаланінӧ, и сэні кута вылысь коми кывсӧ туявны.
Позьӧ аддзыны, мый коми кыв дорӧ эм интерес мир пасьтала.
И абу сӧмын кыв, а культура да войтыр дорӧ тшӧтш.

А ӧнія олӧм вежсьӧ зэв ӧдйӧ, да унаысь позьӧ шуны, мый, гашкӧ, и войтыръяс ӧні абу сэтшӧмӧсь, кутшӧмӧсь вӧліны важӧн.
Выль ногӧн олӧны, дзик выльторъяс йылысь мӧвпалӧны.
Позьӧ гӧгӧрвоны, мыйла кодъяскӧ мӧвпалӧны, мый кыв вермас кусны, мый важ ногӧн огӧ вермӧй овны, важ сьыланкывъяс да мойдъяс унаӧн вунӧдасны.

А видзӧдны кӧ та боксянь, мый миянлӧн, финнъяслӧн, тшӧтш важмӧма, вунӧма нин ставыс, мый миян эм "асланым".
Ми огӧ тӧдӧй турун нимъяс и огӧ кужӧй вӧрысь яй-пӧткасӧ кыйны.
Кодікӧ кужӧ, но найӧ оз та вылын овны.
Став тайӧ олӧмлӧн вежсьӧм дырйи эм ӧтитор, мый отсӧгӧн ми ӧтувтчим  - асланым кыв.
И кыв пытшкын видзсьӧ войтырлӧн зэв важъя тӧдӧмлун.
Быд морт вермас тайӧс гӧгӧрвоны, кор мӧвпыштас чужан кывлӧн аслыспӧлӧслун йылысь, кывъяс да мӧвпъяс йылысь, кодъясӧс оз позь вуджӧдны мукӧд кыв вылӧ.
Гашкӧ, сійӧс ми ог аддзӧй ас синмӧн, но быд мортлӧн сійӧ эм ас юрын – быдӧнлы сійӧ кольӧм аслас вужсянь.
Быдӧнлы сійӧ и дона.

Культура - абу сӧмын тайӧ, мый вермас вошны да вежсьыны.
Абу сӧмын сійӧ, кыдзи важӧн олӧмаӧсь.
Сійӧ пырӧ кыв пыр йӧзлӧн ӧнія олӧмӧ да сӧвмӧ водзӧ.
Вежсьӧ, дерт, а мый тайӧ олӧмын оз вежсьы?
Войтыр оз кӧ кутчысь ас кывйӧ да пыдди пукты сійӧс, тайӧ ӧдйӧ ӧтлаӧдӧ сійӧс орччӧн олысь ыджыдджык войтыркӧд.
Ассимиляция мунӧ вынаа и Коми муын. 
Вермас лоны, мый тайӧ тшӧтш абу лёк.
Но тайӧ нин мыйкӧ мӧдтор.

Ме уна во олі ас муысь бокын: Германияын, а ӧні муна Пранзус муӧ.
Томдырйи олі Италияын, студент дырйи тшӧтш Коми муын олі.
Лоас кӧ сідзи, кыдзи ме кӧсъя, во помын муна нин бӧр гортӧ, Финляндияӧ.
Ог тӧд кутшӧм кад кежлӧ, гашкӧ, ог олӧм помӧдз, но дырджык кежлӧ.
Тані суйӧрсайын олігас, дерт, ас кыв да культура неуна ылынджык.
А ӧнія кадся морт мӧд муын оз нин сэтшӧм ёна торйӧд асьсӧ мукӧдысь.
Мыйысь медся ёна гаж бырӧ менам - тайӧ финн кыв понда.
Сійӧн сёрнитам гортын, Гамбургын, мӧд каръясын финн кывъя тӧдсаяскӧд, а удж вылын да уличаын – ёнджыка англи да немеч кывйӧн. 
Овлӧ и рочӧн, миян эм некымын роч уджъёрт.

Тшӧкыда йӧз повзьӧны, кор оз гӧгӧрвоны кодлыськӧ кывсӧ. 
А мый сэні повзьынысӧ?
Эм зэв уна йӧз, кодӧс ме ог гӧгӧрво, весиг, гашкӧ, ми ӧтик кывйӧн кужам сёрнитны.
И дерт, эм уна йӧз, кодъяс лыддьӧны менсьым гижӧдӧс и оз гӧгӧрвоны мӧвпӧс.  
Миян муын уна кыв. Став йӧзыс ёрта-ёртныссӧ оз век гӧгӧрвоны. И тайӧ абу лёк. 
Шуам, ме ола Германияын, ме быд лун кыла тюрк, роч да немеч кывъяс -- мыйкӧ гӧгӧрвоа, мыйкӧ ог.
А мыйла меным тӧдны, кыдзи тӧдтӧм йӧз сёрнитӧны ас костаныс?
Ковмас кӧ миян тӧдмасьны, сэки ковмас корсьны ӧтувъя сёрнитан кыв.
Гашкӧ, сійӧ лоӧ менам кыв, гашкӧ, сылӧн.
А медся тӧдчанаыс сійӧ, мый найӧ ас кывйӧн сёрнитӧны.
Найӧ, кыдз ме, кыдз коми морт, кыдз быд морт, тайӧ сёрниӧн видзӧны ас вужъяслысь, пӧль-пӧчлысь тӧдӧмлунсӧ. 

Кокни висьтавны быдлунъя олӧмын, мый ӧні ме ог сёрнит ас кывйӧн: татшӧм ситуация, татшӧм йӧз ме гӧгӧрын, татшӧм кад, татшӧм политика.
А кывсӧ позьӧ сӧвмӧдны сӧмын быдлунъя сёрниӧн.
Сӧмын та подув вылын сійӧ олӧ.
Торйӧн нин челядькӧд, кодъяслы колӧ велӧдны кывсӧ, налы колӧ быд лун тайӧ кывйӧн сёрнитны, медым сійӧ лоас налӧн чужан кывйӧн.
Чужан кыв ӧд абу тэкӧд чужӧмсянь, но кодлыкӧ колӧ тайӧ кывсӧ тэныд быд лун сетны.
Кодъяскӧ озырджыкӧсь сійӧн, мый налӧн эм некымын чужан кыв.
Таын тшӧтш нинӧн лёкыс абу.
Медым кыв оз коль сӧмын сёрниын, сійӧс колӧ школаын велӧдны.
И велӧдны бура, подула, да абу кыдзи канму кыв, а кыдзи чужан, ас кыв.

Позьӧ шуны: вай виччысям, воас на бурджык кад.
Кыдз аддзам, мирӧвӧй политика вермас ӧтик войӧн вежсьыны.
Миян костын олӧны на йӧз, кодъяс чужлӧмаӧсь Россияса империяын.
Кымынысь налӧн ставыс вежсьыліс?
Кӧть ӧні лои бурджык, лоас на вылысь да и лёкыс. Татшӧм олӧмыс.
Морт сӧмын ачыс вермӧ гӧгӧрвоны, сёрнитны либӧ абу. 
Торйӧн талун, чужан кывлӧн лунӧн, сиа тіян сёрнитны комиӧн.
И сёрнитӧй комиӧн водзӧ лунысь лунӧ.

-- Нико Партанен