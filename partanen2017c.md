## Чужан кывлӧн лунӧн

Мый коми кыв меным сетӧ?
Ме гижи неважӧн кытчӧкӧ, мый заводиті занимайтчыны коми кывкӧд вит во сайын.
Та бӧрын куті мӧвпавны, вояс лыддьыны, и аддзи мый артмӧ нин унджык во.
Збыльысь пӧчти нин сизим, гашкӧ кыкъямыс.
Позьӧ ӧтик боксянь шуны, мый коми кыв сетӧ меным нянь да вый пызян вылас.
Дерт, абу сразу, а колян воясӧн менам быдлунъя удж йитчӧма сыӧн, мый ме тӧда коми кыв.
Колян во неуна вошлывлі да уджалі мукӧд торъясӧн Гамбургса университетын, а ӧні априльын мӧда Парижӧ выль уджаланінӧ, и сэні кута вылысь коми кывсӧ туявны.
Аддзыны позьӧ, мый коми кыв дорӧ эм интерес мир пасьтала.
И абу сӧмын кыв, а культура да войтыр дорӧ тшӧтш.

А ӧнія олӧм вежйӧ зэв ӧддья, да унаысь позьӧ шуны мый гашкӧ и войтыръяс ӧні абу сэтшӧмӧсь кутшӧм важӧн.
Выль ногӧн олӧны, дзик выль торъяс мӧвпалӧны.
Позьӧ гӧгӧрвоны, мыля кодікӧ вермас мӧвпавны мыйкӧ кусӧ.
Важ ногӧн огӧ вермӧй овны, важ сьыланкывъяс да мойдъяс вунӧдчасны уналысь.

А видзӧдны кӧ татшӧм боксянь, миянлысь финнъяслысь тшӧтш вашмунӧма нин ставсӧ мый миян эм "ассьӧ".
Ми огӧ тӧдӧй турун нимъяс, и огӧ кужӧй вӧрысь яй-пӧткасӧ кыйны.
Коді-кӧ пыр кужӧ, а найӧ оз та вылын овны.
Став тайӧ вежсьӧм шӧркостын эм ӧтик тор, мыйысь ми кутчысим.
Асланым кыв.
И кыв пытшкын видзӧма зэв важъя войтырлӧн тӧдӧмлун.
Быд морт вермас тайӧс гӧгӧрвоны, кор мӧвпалӧ чужан кывлысь аслыспӧлӧслунсӧ, кывъяс и мӧвпъяс, кодъяс вуджӧдны оз позь.
Гашкӧ сійӧс огӧ аддзӧ ас синъясӧн, а быд мортлӧн сійӧ ас юрын эм -- быдӧнлӧн аслысь вужсянь.
Быдӧнлӧн сійӧ дона.

А та серти культура абу сӧмын тайӧ мый вермас вошны и вежны.
Абу сӧмын сійӧ кыдз важӧн олӧмаӧсь.
Сійӧ пырӧ кывті йӧзлӧн ӧнія олӧмаӧ и нуӧдӧ тайӧ сфераын водзлань.
Вежйӧ, дерт, а мый тайӧ оламас оз вежйыв.
Войтыр оз кӧ кутчысь ас кывсӧ и сійӧс пыдди пуктӧ, тайӧ ӧддья ӧтлаӧдӧ сійӧ войтыр пытшкас, коділӧн кыв вылӧ найӧ вуджӧмаӧсь.
Ассимиляция мунӧ вынаа и Коми муын. 
Вермас лоны мый тайӧ тшӧтш абу лёк олӧм.
А сійӧ нин мыйӧнкӧ мӧд.

Ме ӧні, вылысь, олі уна во ас муысь бӧкын.
Германияын, и ӧні муна Пранзус муӧ.
Томдырйи олі Италияын, студентдырйи тшӧтш Коми муын.
Лоас кӧ кыдз кӧсъя, во помын муна нин бӧр гортӧ Финляндияӧ.
Ог тӧд кутшӧм кад кежлӧ, ог эскы мый олӧм помӧдз, а унджык во вылӧ.
Тані суерсайын олігас, дерт, ас кыв да культура неуна ылынджык.
А морт, помын, мӧд муын оз сэтшӧм ёна торъяв ассьысь.
Мыйысь медся ёна гаж пырӧ, сійӧ финн кыв.
Гортын сыӧн сёрнітам Гамбургын, мӧдлаын карын финн сёрнитысь тӧдсаяскӧд, а удж вылын, уличаын -- унджыка англиӧн либӧ немечкӧйӧн.
Овлӧ и рочӧн, миян некымын рочмуса уджъёрт и эм.

Унаысь йӧз повзяс кор кодлӧнкӧ кывсӧ оз гӧгӧрвоны.
А мый сэні повзьыны?
Эм зэв уна йӧз, кодсӧ ме ог гӧгӧрвӧ, весиг ми дзик ӧтик кывйӧн кужам сёрнитны.
И дерт, эмӧсь уна найӧс, кодъяс лыддьӧны мый ме тані гижа, и мӧвпӧй оз гӧгӧрвоны.
Кор олан котырын эм уна кыв, сэки артмӧ мый быд морт ёрт-ёртсӧ оз гӧгӧрво, а тайӧ абу лёк делӧ -- тайӧ сӧмын кыдз ӧнія мусяр эм.
Шуам, кор ме ола Германияын, ме кыла быд лун улича вылын тюречкӧй, роч да немеч кывъяс -- мыйкӧ гӧгӧрвоа, мыйкӧ ог.
А мыйля меным сэтшӧм интерес та вылӧ кыдз йӧз уличаын сёрнитӧ, йӧз кодсӧ ог тӧд.
Лоас кӧ миян тӧдмасьны, сэки колӧ ӧтывъя кыв корсьны.
Гашкӧ сійӧ менам, гашкӧ сылӧн.
А медся колана мый найӧ ас кывйӧн сёрнитасны.
Найӧ, кыдз ме, кыдз комияс, кыдз быд морт, тайӧ сёрниын мыйкӧ ас вужъясысь и пӧль-пӧчъяслысь тӧдӧмлунысь сӧвмӧдасны.

Кокни висьтавны быдлунъя олӧмын, мый ӧні ме ог сёрнит ас кывйӧн: татшӧм ситуация, татшӧм йӧз ме гӧгӧрын, татшӧм кад, татшӧм политика.
А кывсӧ позьӧ сӧвмӧдны сӧмын быдлунъя сёрниӧн.
Сӧмын та подув вылын сійӧ олӧ.
Торйӧн челядькӧд, кодъяслы колӧ кыв велӧдны, налы колӧ быд лун тайӧ кывйӧн сёрнитны, медым сійӧ лоас налӧн чужан кыв.
Чужан кыв ӧд абу тэкӧд чужӧмсянь, а кодлӧнкӧ колӧ тайӧ тэныд быд лун сетны.
Кодъяскӧ озырджыкаӧсь сыӧн, мый налӧн эм унджык чужан кыв.
Таӧн тшӧтш нинӧн лёкыс абу.
Медым кыв оз коль сӧмын сёрниӧ, сійӧс колӧ школаын велӧдны.
И велӧдны авъя, сериознӧй ногӧн, абу государственнӧй кывйӧн.

Позьӧ висьтавны, мый вай виччысям, мед лоас бурджык кад.
Кыдз аддзам, мирӧвӧй политика вермас ӧтик войын вежны.
Миян костын олӧны нин йӧз, кодъяс чужлӧма Россияса империяын.
Кымынысь налы нин ставсӧ вежйӧма?
Кӧть лои бурджык, лоас вылысь и лёкыс.
Сӧмын морт асьныс ас вомсӧ решитӧ восьтыны-тупкыны.
Торйӧн талун, чужан кывлӧн лунӧн, сійӧс восьтӧй и комиӧн сёрнитӧй.
И нуӧдӧй тадз лунысь лунӧ.

-- Нико Партанен
